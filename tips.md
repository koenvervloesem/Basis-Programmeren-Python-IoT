## Tips ter voorbereiding op het examen

Hier zijn enkele tips waarmee je het best altijd bij het programmeren, en zeker bij het examen, rekening houdt:

 1. **Lees de instructies zorgvuldig**

    Lees de instructies aandachtig voordat je begint met programmeren. Probeer te begrijpen wat er precies gevraagd wordt. Stel vragen of zoek extra informatie op als iets niet duidelijk is.

 2. **Maak een plan**

    Maak een plan voordat je begint met programmeren. Bepaal welke functies, klassen en modules je nodig hebt en hoe je ze gaat uitwerken.

 3. **Hergebruik zoveel mogelijk**

    Heb je al eens voor een andere opdracht functies geschreven die hier van pas komen? Hergebruik ze dan. Zo spaar je tijd uit. Of lijkt de opdracht op een andere opdracht die je al eens uitgewerkt hebt? Bekijk je programmacode van toen dan eens en gebruik deze als inspiratie.

 4. **Begin eenvoudig**

    Je programma hoeft niet van de eerste keer helemaal af te zijn. Begin met een eenvoudiger versie en plaats met commentaarregels of lege functies placeholders in je code. Werk deze beetje bij beetje uit.

 5. **Werk duidelijk**

    Schrijf duidelijke code. Splits zoveel mogelijk op in functies, klassen en modules met een afgelijnde taak. Geef je variabelen, functies en klassen betekenisvolle namen. En leg moeilijke delen van je code uit met commentaarregels. Zo maak je het gemakkelijker voor jezelf en anderen om je code te begrijpen en indien nodig aan te passen.

 6. **Test je code**

    Test je code voor elk onderdeel dat je uitwerkt en zorg dat dit correct werkt voordat je verder gaat met een ander onderdeel. Zorg dat niet alleen de **happy path** werkt (bijvoorbeeld geldige invoer), maar dat je ook de **sad path** (alles wat er mis kan lopen) correct afhandelt, bijvoorbeeld door exceptions op te vangen.

 7. **Analyseer foutmeldingen**

    Als Python een foutmelding geeft, raak dan niet in paniek maar bekijk dit als wat het is: hulp. Lees de foutmelding aandachtig. Om welke exception gaat het? Op welke regel code loopt het mis? Dit helpt je om de fout in je code te vinden. Probeer te begrijpen waarom iets fout loopt en hoe je het oplost. Als je de foutmelding niet begrijpt, voer dit dan als zoekterm in Google of een andere zoekmachine in voor extra uitleg.

 8. **Lees documentatie**

    Lees de officiële documentatie op https://docs.python.org als je zoekt hoe iets moet, of gebruik de functie `help()` in de REPL van de Python-interpreter. En maak gebruik van geïntegreerde helpfuncties in je code-editor, zoals de aanvullingen en tooltips van Visual Studio Code.

 9. **Gebruik hulpmiddelen**

    Er bestaan allerlei hulpmiddelen die je nuttige opmerkingen geven over de kwaliteit van je code, zoals Pylint en Flake8. Door hier rekening mee te houden, leer je heel wat bij, en als je vastzit kunnen de opmerkingen je soms helpen om je code te verbeteren. Maar verlies je er ook niet in: code moet allereerst werken, daarna kun je naar de codekwaliteit kijken.
